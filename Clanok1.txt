Autor: Alfonz Hraško
Nazov: Medvedí trh
Datum: 12.5.2021
----
Medvedí trh (Bear Market) je výraz pre každý finančný trh, ktorého cena klesá.
Medvedí trh je spojený s negatívnou náladou a situáciou na finančných trhoch.
Pomenovanie podľa medveďa vzniklo na základe spôsobu, akým útočí – labou zhora nadol.
----
Samotné označenie býčí a medvedí trh je skôr slovným pohladením na inak technicky nudných trhoch. Dôležitá je podstata, ktorú pojmy vyjadrujú. Konkrétne ide o cenový trend, ktorý má buď stúpajúcu tendenciu, býčí trh, alebo klesajúcu tendenciu medvedí trh.
Trend je pre obchodníka jeden z najdôležitejších pojmov. Trend je tvoj priateľ, poučka, ktorá nevyjadruje nič iné, než skutočnosť, že najprofitabilnejšie obchodné stratégie vychádzajú z tých, ktoré nasledujú trend. Pokiaľ ide obchodník s trendom, zarába. Pokiaľ ide proti trendu, prerába.
Čím dlhší je trend, tým väčšiu má šancu obchodník zarobiť. Niektoré trendy môžu trvať aj niekoľko mesiacov až rokov a množstvo obchodníkov v takýchto trendoch zostáva až do samotného konca, lebo každý pohyb jeho smerom mu prináša ďalšie a ďalšie zisky.
----



